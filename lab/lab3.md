---
layout: page
title: Treća laboratorijska vježba
description: Upute za treću laboratorijsku vježbu.
nav_exclude: true
---

# Treća laboratorijska vježba: naučena detekcija objekata

U ovoj vježbi bavit ćemo se detekcijom objekata u slikama - 
jednim od najvažnijih zadataka raspoznavanja u računalnom vidu.
Detekcija objekata podrazumijeva 
lokalizaciju i klasifikaciju objekata unutar slike.
Lokalizaciju obično obavljamo procjenom koordinata pravokutnika koji najbolje opisuje objekt.
Rani pristupi bavili su se gotovo isključivo binarnom detekcijom objekata (poput algoritma Viole i Jonesa),
dok se u novije vrijeme podrazumijeva višerazredna detekcija.
Problem ranih pristupa bio je 
izlučivanje dijeljenih značajki
koje bi bile dovoljno dobre za raspoznavanje
objekata različitih semantičkih razreda.
Taj problem riješen je pojavom dubokih modela i mogućnosti učenja s kraja na kraj (engl. end-to-end learning).

Razvoj algoritama za detekciju objekata praćen je razvojem skupova podataka.
Dugo vremena standard je bio skup podataka [PASCAL VOC](http://host.robots.ox.ac.uk/pascal/VOC/),
koji razlikuje 20 razreda objekata.
U posljednje vrijeme to mjesto je preuzeo skup podataka [MS COCO](https://cocodataset.org/#home),
koji razlikuje 80 razreda objekata. Danas se već razmatra i raspoznavanje preko 1000 različitih semantičkih razreda 
na skupu [LVIS](https://www.lvisdataset.org/).

Moderni pristupi za detekciju objekata 
bazirani su na dubokim modelima,
a razlikujemo ih nekoliko.
Najpopularniji pristupi pretpostavljaju tkz. sidrene okvire (engl. anchor boxes)
u svim lokacijama mape značajki,
te predviđaju relativne pomake i skale tih okvira
kako bi najbolje opisali objekt.
U ovu skupinu spadaju popularni pristupi poput Faster R-CNN-a, SSD-a, YOLO-a i sl.
Drugi pristupi (npr. CornerNet) detektiraju objekte 
pomoću ključnih točaka koje uparuju 
na temelju predviđenih ugrađivanja.
Transformeri su donijeli novi pristup
koji je baziran na predviđanju skupa upita (engl. query set)
iz čijih se reprezentacija izravno računa lokacija i klasifikacija objekta.

U ovoj vježbi pobliže ćemo se upoznati s modelom Faster R-CNN i to inačicom
baziranom na piramidi značajki.

# Faster R-CNN
Ključne komponente modela Faster R-CNN kojeg ćemo proučavati su:
- okosnica (engl. backbone) koja izračunava značajke slike,
- put za naduzorkovanje (engl. FPN, feature pyramid network) koji računa piramidu značajki približno jednake 
semantičke razine,
- mreža za predlaganje regija od interesa (engl. RPN, region proposal network),
- sloj sažimanja po regijama (engl. RoI pooling),
- te konačni sloj za klasifikaciju regija i fino podešavanje okvira.

<img src="../../assets/images/lab3/faster_arch.jpg" alt="faster" width="800"/>
<em>Slika 1. Arhitektura modela Faster R-CNN temeljena na piramidi značajki.</em>

Na slici 1 prikazan je detaljan put zaključivanja modela Faster R-CNN
iz kojeg je vidljiva interakcija između navedenih komponenti.

Obzirom da treniranje ovakvoga modela zahtijeva velike računalne resurse,
u ovoj vježbi ćemo se fokusirati samo na unaprijedni prolaz već treniranog modela na skupu COCO.
Vaš zadatak bit će dopuniti zadanu implementaciju modela Faster R-CNN.
Upute će vas voditi kroz implementaciju komponentu po komponentu. 
Ispravnost svakog koraka vašeg rješenja
provjeravat ćemo testovima
koji će uspoređivati međurezultate vaše implementacije s 
rezultatima originalne implementacije.

## 1. Priprema okruženja
Za potrebe ove vježbe koristit ćemo Python 3 i sljedeće python pakete:
- pytorch
- torchvision
- pillow
- matplotlib
- numpy

Nakon što ste se uvjerili da imate sve potrebne pakete,
preuzmite kostur rješenja vježbe sa [githuba](https://github.com/cvunizg/cvunizg-lab3-faster).
Zatim unutar preuzetog direktorija stvorite novi direktorij `data`
i unutar njega raspakirajte sadržaj ove .zip [datoteke](https://www.dropbox.com/home).
Preuzeta datoteka sadrži spremljene međurezultate unaprijednog prolaza razmatranog modela 
koji će se koristiti prilikom testova.

## 2. Okosnica
Put zaključivanja modela Faster R-CNN započinje 
izlučivanjem značajki uz pomoć okosnice.
Okosnicu obično čini klasifikacijski model
bez globalnog sažimanja i potpuno povezanog sloja,
a koji je prethodno treniran na ImageNetu.
Inicijalizacijom okosnice s ImageNet parametrima
pospješujemo proces treniranja modela za ciljani zadatak
te smanjujemo potrebnu količinu gusto označenih slika.
U slučaju ograničenih računalnih resursa,
tijekom učenja detekcijskog modela 
parametri okosnice se mogu i smrznuti.
Ipak, češći je slučaj da se oni tijekom treniranja
fino ugađaju za detekciju objekata.

Naš azmatrani model za okosnicu 
koristi model ResNet-50
koji pripada obitelji modela 
s rezidualnim vezama.
Osnovna gradivna jedinica modela ResNet-50
i njegove veće braće (ResNet-101, ResNet-152)
prikazana je na slici 2.
Za ovakvu rezidualnu jedinicu kažemo da ima usko grlo (engl. bottleneck)
jer prva 1x1 konvolucija smanjuje broj kanala.
To značajno smanjuje memorijski i računski otisak
jer nakon nje slijedi skuplja 3x3 konvolucija.
Konačno, broj kanala se ponovno napuhuje
uz pomoć druge 1x1 konvolucije.
Na slici se može primijetiti i preskočna veza
koja ulaz u rezidualnu jedinicu
pribraja rezultatu obrade 
iz konvolucijskih slojeva.
Ona omogućuje modelu bolji protok 
gradijenata do ranijih slojeva
te učenje jednostavnijeg 
rezidualnog mapiranja
koje odgovara razlici između ulaza
i "željenog" izlaza.

<img src="../../assets/images/lab3/resnet_bb.jpg" alt="faster" width="400"/>

<em>Slika 2. Rezidualna konvolucijska jedinica s uskim grlom.</em>

Na slici 1 okosnica je prikazana nijansama zelene boje
i sastoji se od četiri rezidualna bloka.
Jednim blokom označavamo skup rezidualnih jedinica
koje se izvršavaju nad značajkama iste prostorne rezolucije.
Tako prvi rezidualni blok na svome izlazu daje značajke
koje su četiri puta poduzorkovane u odnosu na ulaznu sliku.
Na slici 1 je to označeno s "/4" na odgovarajućim strelicama. 
Slično, drugi rezidualni blok daje značajke 
koje su 8 puta poduzorkovane, treći 16, a četvrti 32 puta.
U literaturi se često ove značajke referira s prefiksom "res"
i brojem koji odgovara eksponentu potencije broja 2 koja 
označava razinu poduzorkovanja.
Na primjer, izlazi prvog rezidualnog bloka označavaju se kao "res**2**",
jer su 2^**2** = 4 puta poduzorkovani u odnosu na ulaznu sliku.
Izlazi drugog rezidualnog bloka označavaju se kao "res**3**",
jer su 2^**3** = 8 puta poduzorkovani u odnosu na ulaznu sliku.
Slično, značajke preostala dva bloka označavat ćemo kao "res**4**" i "res**5**".

### Zadaci
1. Obzirom da korištena okosnica očekuje normaliziranu sliku na ulazu, vaš prvi zadatak je implementirati funkciju 
   za normalizaciju slike. Deklaraciju funkcije `normalize_img` pronaći ćete u datoteci `utils.py`. Funkcija na 
   ulazu prima tenzor `img` koji je oblika (H, W, 3) gdje su H i W dimenzije slike. Funkcija treba vratiti 
   normalizirani tenzor oblika (3, H, W). Normalizacija se sastoji od skaliranja na interval [0-1], oduzimanja 
   srednje vrijednosti `image_mean` i dijeljenja sa standardnom devijacijom `image_std`. Srednja vrijednost i 
   standardna devijacija oblika su (3). Ispravnost vaše implementacije možete provjeriti pozivom testne skripte 
   "test_backbone.py". Pozicionirajte se u korjenski direktorij projekta te pozovite `python3 -m  tests.test_backbone`.
   
2. Dopunite implementaciju modela ResNet u datoteci `resnet.py`. Prvo, prema slici 2 dopunite metodu `Bottleneck.forward` koja implementira unaprijedni prolaz kroz rezidualnu jedinicu s uskim grlom. Zatim, u metodi `ResNet._forward_impl` spremite izlaze iz rezidualnih blokova u rječnik `out_dict` pod ključevima "res2", "res3", "res4" 
   i "res5". Primijetite da se u kodu prvi rezidualni blok označava s `layer1`, drugi s `layer2`, itd. Provjerite 
   ispravnost vaše implementacije pokretanjem iste testne skripte kao u prethodnom zadatku.

3. Koliko kanala imaju izlazi iz pojedinog rezidualnog bloka? Značajke kojeg rezidualnog bloka su semantički 
   najbogatije, a koje prostorno najpreciznije?

## 3. Put za naduzorkovanje

Općenito, zadaća puta za naduzorkovanje (engl. upsampling path)
je izgradnja semantički bogate reprezentacije 
koja je istovremeno i prostorno precizna.
Primijetite da niti jedan od izlaza okosnice ne zadovoljava oba spomenuta kriterija.
Značajke iz kasnijih blokova okosnice su semantički bogatije,
ali je njihova prostorna rezolucija manja.
S druge strane, značajke iz ranijih blokova okosnice
imaju finiju rezoluciju i zbog toga su prostorno preciznije,
ali su semantički manje bogate.
Stoga, ljestvičasti put za naduzorkovanje 
postupno gradi željenu reprezentaciju
naduzorkovanjem semantički bogate reprezentacije
i kombiniranjem s prostorno preciznijim značajkama.
Različite inačice ove ideje prisutne su u mnogim modelima za gustu predikciju.

Posebne varijante puta naduzorkovanja 
prisutne su u detekciji objekata
koji umjesto reprezentacije na jednoj razini
grade rezolucijsku piramidu značajki.
Razlog tomu je što bi oslanjanje na 
značajke isključivo jedne razine
teško rezultiralo invarijantnosti na mjerilo.
Primjerice, značajke niže rezolucije su dobre
za detekciju velikih objekata, 
ali loše za detekciju malih jer 
bi se informacija o njihovoj prisutnosti
mogla sasvim izgubiti uslijed poduzorkovanja.
S druge strane, na većim rezolucijama
bismo vjerojatno imali problema 
s detekcijom velikih objekata
zbog ograničenog receptivnog polja
konvolucijskih modela.

Stoga, već i prvi duboki modeli za detekciju objekata poput [SSD-a](https://arxiv.org/pdf/1512.02325.pdf) razmatraju 
piramidu značajki (engl. feature pyramid). Oni izravno regresiraju opisujuće okvire iz značajki okosnice različitih 
rezolucija. Međutim, problem s takvim pristupom je u tome što značajke iz različitih faza okosnice se također nalaze 
na različitim semantičkim razinama. Tim problemom bavi se [FPN](https://arxiv.org/pdf/1612.03144.pdf) koji 
koristi dodatni put za naduzorkovanje za izgradnju semantički bogate i ujednačene 
rezolucijske piramide značajki.

Naša inačica modela Faster R-CNN također koristi FPN. 
Na slici 1 put naduzorkovanja označen je crvenom bojom.
Različite nijanse crvene boje ukazuju na činjenicu da
moduli za svaku razinu piramide 
koriste različite parametre. 
Svaki modul za naduzorkovanje ima dvije konvolucijske jedinice.
Jednu koja se primjenjuje na odgovarajuće značajke iz okosnice 
(često nazivane preskočnim ili lateralnim vezama)
kako bi se izjednačio broj kanala s putem naduzorkovanja.
U literaturi se ove konvolucije stoga često zovu i 
kanalnim projekcijama (engl. channel projection).
Druga konvolucijska jedinica se primjenjuje na zbroj 
preskočne veze i naduzorkovane sume iz prethodne razine
za izračun konačne reprezentacije na toj razini piramide.
Detaljniji prikaz razmatranog puta nadozorkovanja 
nalazi se na slici 3.

<img src="../../assets/images/lab3/fpn.jpg" alt="faster" width="800"/>
<em>Slika 3. Detaljniji prikaz puta naduzorkovanja koji gradi piramidu značajki.</em>
### Zadaci
1. U datoteci `utils.py` implementirajte modul `ConvNormActBlock` čiji se unaprijedni prolaz sastoji redom od 
   konvolucijskog sloja, te opcionalno aktivacijske funkcije i opcionalno normalizirajućeg sloja. Primijetite da modul 
   nasljeđuje razred `nn.Sequential` koji redom provodi zadanu listu slojeva. Za dodavanje sloja u listu možete 
   koristiti metodu `self.append`. Argument `padding` koji kontrolira nadopunjavanje prilikom konvolucije potrebno 
   je postaviti tako da se očuvaju prostorne dimenzije ulaza.

2. U datoteci `fpn.py` implementirajte unaprijedni prolaz puta za naduzorkovanje u metodi `FeaturePyramidNetwork.forward`. Unaprijedni prolaz implementirajte prema slici 3. Pripazite na komentare napisane u kodu.

3. Testirajte svoju implementaciju puta nadozurkovanja pokretanjem naredbe `python3 -m tests.test_fpn`.

## 4. Mreža za predlaganje regija od interesa (RPN)
Zadaća mreže za predlaganje regija od interesa 
je izdvojiti pravokutne regije unutar kojih bi 
se mogao nalaziti neki objekt.
Taj zadatak sveden je na binarnu klasifikaciju
sidrenih okvira u pozitive i negative.
Negativi se odbacuju jer su to okviri koji ne sadrže objekte,
dok se pozitivi parametriziranom transformacijom
mijenjaju na način da preciznije uokviruju ciljani objekt.
Primijetite da mreža za predlaganje regija od interesa
ne razlikuje semantičke razrede objekata 
(u literaturi se često koristi engl. izraz class-agnostic).
Njena zadaća je samo procijeniti
bi li se neki objekt mogao nalaziti
unutar razmatranog sidrenog okvira ili ne.
Pozitivni okviri se transformiraju parametrima $$t_x, t_y$$
koji kontroliraju horizontalni i vertikalni pomak centra okvira
te parametrima $$t_w, t_h$$ koji kontroliraju 
horizontalno i vertikalno skaliranje okvira.
Za spomenute parametre vrijede sljedeće jednadžbe:

$$
\begin{align}
t_x &= \frac{x - x_a}{w_a} \\
t_y &= \frac{y - y_a}{h_a} \\
t_w &= \log \frac{w}{w_a} \\
t_h &= \log \frac{h}{h_a}
\end{align}
$$

gdje $$x_a, y_a, w_a, h_a$$ predstavljaju koordinate centra, širinu i visinu sidrenog okvira,
a $$x, y, w, h$$ predstavljaju koordinate centra, širinu i visinu ciljanog objekta.

Iz slike 1 vidljivo je da se mreža 
za predlaganje regija od interesa
primjenjuje na svaku razinu piramide značajki.
Jednaka nijansa plave boje za svaku razinu piramide
sugerira dijeljenje parametara.
Pored značajki ulaz u RPN čine i sidreni okviri
koji se također generiraju ovisno o razini piramide.
Konkretno, generator sidrenih okvira
smješta okvire u svakom pikselu
razmatranog tenzora značajki,
a njihova veličina ovisi o razini piramide.
Tako se na razini piramide najveće rezolucije
pretpostavljaju sidreni okviri najmanje osnovne veličine
jer na toj razini želimo detektirati male objekte.
Obrnuto, na razini piramide najmanje rezolucije
nalaze se sidreni okviri najveće osnovne veličine
jer na toj razini želimo detektirati velike objekte.
Važan detalj je da generator sidrenih okvira
ne pretpostavlja samo jedan okvir po lokaciji,
nego više njih, a razlikuju se po omjeru visine i širine
kako bi se mogli detektirati objekti različitih oblika.
Konkretno, u modelu kojeg mi razmatramo
osnovne veličine sidrenih okvira su [32, 64, 128, 256, 512]
za redom razine piramide [fpn2, fpn3, fpn4, fpn5, fpn6],
a razlikuju se omjeri visine i širine [1:1, 1:2, 2:1].
RPN također zasebno razmatra
svaki od pretpostavljenih sidrenih okvira
na nekoj lokaciji.
To znači da RPN klasifikator
predviđa onoliko mapa značajki
koliko ima pretpostavljenih sidrenih okvira
u svakoj lokaciji.
Slično tome, RPN regresor parametara transformacije
predviđa 4 puta više mapa značajki
negoli ima pretpostavljenih sidrenih okvira
u svakoj lokaciji.
Na slici ispod prikazani su sidreni okviri
čiji je omjer presjeka i unije
s okvirom igrača na slici
veći od 0.65.

<img src="../../assets/images/lab3/bb44_anchors.jpg" alt="bb44 anchors" width="600"/>
<br/><em>Slika 4. Pretpostavljeni sidreni okviri koji se s okvirom košarkaša na slici preklapaju s omjerom presjeka i 
unije većim od 0.65</em>

Spomenimo još da RPN ne propušta sve pozitivne okvira kroz unaprijedni prolaz.
Nakon što se odbace negativi i na 
pozitive primjeni predviđena transformacija,
pristupa se filtriranju.
Prvo se odbacuju okviri čija je površina manja od zadane, 
a zatim i oni koji imaju vjerojatnost prisutnosti objekta
nižu od zadanog praga.
Nakon toga se potiskuju nemaksimalni odzivi,
odnosno okviri koji imaju visoko preklapanje s nekim drugim pouzdanim okvirom.
Konačno, propušta se samo 1000 okvira s najvećom vjerojatnošću.
Ovo filtriranje značajno ubrzava unaprijedni prolaz kroz mrežu.
Na slici ispod prikazani su okviri koje je predložio RPN,
a imaju omjer presjeka i unije s okvirom igrača na slici
veći od 0.65.

<img src="../../assets/images/lab3//bb44_rpn_proposals.jpg" alt="rpn" width="600"/>
<br/><em>Slika 5. Regije od interesa predložene od strane RPN-a koje se s okvirom košarkaša na slici preklapaju s 
omjerom presjeka i unije većim od 0.65.</em>

### Zadaci
1. U datoteci `rpn.py` dovršite inicijalizaciju klasifikatora i regresora RPN-a u modulu RPNHead.
2. U datoteci `utils.py` dovršite implementaciju funkcije `decode_boxes` koja primjenjuje predviđenu transformaciju 
   na sidrene okvire. Implementaciju testirajte naredbom `python3 -m tests.test_decode_boxes`.

## 5. Sažimanje po regijama (ROIPool)
Sažimanje po regijama (engl. Region of Interest Pooling, ROIPool)
izlučuje reprezentaciju fiksne veličine 
za sve regije od interesa koje predlaže RPN.
Sažimanje po regijama prvo odredi
područje u razmatranom tenzoru značajki
koje odgovara regiji od interesa.
Zatim se to područje dijeli
na manja podpodručja 
približno jednake veličine,
a njihov broj određen je parametrom modela.
Zatim se iz značajke svakoga područja
sažimlju prema zadanoj funkciji (npr. maksimumom).
Ovaj proces ilustriran je na gif-u ispod
za tenzor značajki sa samo jednim kanalom
i zadanom veličinom izlaza 2x2.

<img src="https://deepsense.ai/wp-content/uploads/2017/02/roi_pooling-1.gif" alt="rpn" width="600"/>
<br/><em>Slika 6. Ilustracija operacije sažimanja po regijama od interesa. Izvor: Deepsense.ai.</em>

U našem razmatranom modelu 
veličina izlaza ROIPool-a je 7x7,
ali to ne znači da se svaki 
okvir predstavlja sa samo 49 značajki.
Taj broj treba još pomnožiti s brojem kanala 
razmatranog tenzora značajki
što odgovara broju kanala FPN-a, 
a to je 256.
Dakle, svaki okvir predstavljen je s 7x7x256=12544 značajki.
Spomenimo još da novije inačice dvoprolaznih modela
obično koriste napredniji algoritam ROIAlign koji 
koristi interpolaciju umjesto kvantizacije
za određivanje rubnih vrijednosti.

## 6. Semantička klasifikacija i fino ugađanje okvira
Završni modul našeg razmatranog modela 
na ulazu prima sažetu reprezentaciju i koordinate
svih regija od interesa koje je predložio RPN.
Zadaća ovog modula 
je semantička klasifikacija
pristiglih okvira
i predviđanje paramatera 
još jedne transformacije
za fino ugađanje okvira 
na željene objekte.
Razlika u odnosu na RPN je što ovaj modul
klasificira okvire u 
jedan od semantičkih razreda ili pozadinu.
Postojanje razreda koji predstavlja pozadinu
omogućuje modelu da i u ovome koraku
odbaci neke okvire koje smatra negativima.

Zanimljiv detalj je da se za svaki okvir
predviđaju odvojeni parametri transformacije
za svaki od semantičkih razreda.
Možemo zamisliti kao da svaki okvir
umnožimo onoliko puta koliko imamo razreda
i za svaki od njih predvidimo 
parametre transformacije.
Ovo omogućuje detekciju 
preklapajućih objekata različitih razreda.

Ovaj modul prvo računa dijeljenu reprezentaciju
za klasifikacijsku i regresijsku glavu
uz pomoć dva potpuno povezana sloja.
Zatim se na tu reprerzentaciju primjenjuju
još dva potpuno povezana sloja:
jedan za klasfikaciju,
a drugi za regresiju 
semantički ovisnih 
parametara transformacije.

### Zadaci
1. U datoteci `faster.py` dovršite implementaciju funkcije `forward` u modulu `TwoMLPHead`.
2. U datoteci `faster.py` dovršite inicijalizaciju klasifikacijske i regresijske glave u modulu `FastRCNNPredictor`.
3. U datoteci `run_faster.py` implementirajte iscrtavanje rezultate detekcije za sve okvire čija je pouzdanost veća od 
   0.95.
4. Pokrenite program naredbom `python3 run_faster.py` i provjerite je li detekcija uspješna.

Očekivani rezultat izvođenja programa `run_faster.py` prikazan je na slici ispod.

<img src="../../assets/images/lab3/bb44_preds.jpg" alt="bb44 preds" width="600"/>
<br/><em>Slika 7. Rezultat izvođenja modela Faster R-CNN treniranog na skupu COCO.</em>
